ඡන්ද බලය, ඡන්ද විමසීම් හා මැතිවරණ: පාර්ලිමේන්තු මන්ත්‍රීවරයන් තෝරා පත් කර ගැනීමේ මහ මැතිවරණයක දී 98 වන ව්‍යවස්ථාවේ සඳහන් මන්ත්‍රීවරයන් එකසිය අනූහය දෙනා තෝරා පත් කර ගනු ලැබූ ලෙස ප්‍රකාශයට පත් කරනු ලැබීමෙන් පසුව, ඉතිරි මන්ත්‍රී ධුර විසි නවය, ඒ මහ මැතිවරණය තරග කරන එක් එක් පිළිගත් දේශපාලන පක්ෂය සහ ස්වාධීන කණ්ඩායම ඒ මහ මැතිවරණයේ දී ලැබූ ඡන්ද සංඛ්‍යාව, ඒ මහ මැතිවරණයේ දී දෙන ලද මුළු ඡන්ද සංඛ්‍යාවට දරන අනුපාතය ම අනුව, මැතිවරණ කොමසාරිස්වරයා විසින් ඒ පක්ෂ හෝ කණ්ඩායම් අතර වහාම බෙදා වෙන්කර දිය යුත්තේ ය; තව ද, එසේ බෙදා වෙන් කිරීමේ කාර්යය සඳහා 98 වන ව්‍යවස්ථාවේ (4) වන, (5) වන, (6) වන සහ (7) වන අනුව්‍යවස්ථාවල විධිවිධාන, අවශ්‍ය වෙනස් කිරීම් සහිතව අදාළ වන්නේය.