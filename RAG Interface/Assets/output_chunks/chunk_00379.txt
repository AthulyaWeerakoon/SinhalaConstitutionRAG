ඡන්ද බලය, ඡන්ද විමසීම් හා මැතිවරණ: (3) මේ ව්‍යවස්ථාවේ (2) වන අනුව්‍යවස්ථාව යටතේ අපේක්ෂකයකු තෝරා පත් කර ගන්නා ලදැයි ප්‍රකාශ නොකරන ලද අවස්ථාවක වැඩි ම ඡන්ද සංඛ්‍යාව හා දෙවන වැඩි ම ඡන්ද සංඛ්‍යාව ලබාගත් අපේක්ෂකයන් හැර, සෙසු අපේක්ෂකයා හෝ අපේක්ෂකයන් තරගයෙන් ඉවත් කොට (අ) එසේ තරගයෙන් ඉවත් කරන ලද අපේක්ෂකයකුට ඡන්දය දුන් එක් එක් ඡන්දදායකයාගේ දෙවන මනාපය ඉතිරි අපේක්ෂකයන් දෙදෙනාගෙන් එක් කෙනෙකුට දී ඇත්නම් එය ඒ අපේක්ෂකයාට දෙන ලද ඡන්දයක් ලෙස ගණන් ගෙන (2) වන අනුව්‍යවස්ථාව යටතේ ඔහුගේ වාසියට ගණන් කරන ලද ඡන්ද සංඛ්‍යාවට එකතු කළ යුත්තේ ය; තව ද, (ආ) (අ) ඡේදය යටතේ දෙවන මනාපය ගණන් ගනු නොලැබූ ඒ ඡේදයෙහි සඳහන් එක් එක් ඡන්දදායකයාගේ තුන්වන මනාපය ඉතිරි අපේක්ෂකයන් දෙදෙනාගෙන් එක්කෙනකුට දී ඇත්නම් එය ඒ අපේක්ෂකයාට දෙන ලද ඡන්දයක් ලෙස ගණන් ගෙන (අ) ඡේදය හා (2) වන අනුව්‍යවස්ථාව යටතේ ඔහුගේ වාසියට ගණන් කරන ලද ඡන්ද සංඛ්‍යාවට එකතු කළ යුත්තේ ය.