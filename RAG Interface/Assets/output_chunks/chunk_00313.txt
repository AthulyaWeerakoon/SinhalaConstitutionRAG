විධායකය, ජන රජයේ ජනාධිපතිවරයා: පාර්ලිමේන්තුව විසින් සම්මත කරන ලද සෑම පනත් කෙටුම්පතක ම මෙහි පහත දැක්වෙන ආකෘතියෙහි වූ සහතිකයක් කථානායකවරයා විසින් ස්වකීය අත්සන ඇතිව සටහන් කළ යුත්තේය :- ''( පනත් කෙටුම්පතේ ලුහුඬු නාමය මෙහි සඳහන් කරන්න) නමැති මේ පනත් කෙටුම්පත පාර්ලිමේන්තුව විසින් යථා පරිදි සම්මත කරන ලද බව මෙයින් සහතික කරමි.” පනත් කෙටුම්පත සම්මත කරන ලද්දේ යම් බහුතර ඡන්දයකින් ද ඒ බහුතර ඡන්දය ද ඒ සහතිකයෙහි සඳහන් කරනු ලැබිය හැක්කේ ය: එසේ වුව ද, 82 වන ව්‍යවස්ථාවේ හෝ 83 වන ව්‍යවස්ථාවේ හෝ 84 වන ව්‍යවස්ථාවේ හෝ 123 වන ව්‍යවස්ථාවේ (2) වන අනුව්‍යවස්ථාවේ හෝ විධිවිධාන ප්‍රකාර, පනත් කෙටුම්පත සම්මත කිරීම සඳහා විශේෂ බහුතර ඡන්දයක් අවශ්‍ය වන අවස්ථාවක දී ඒ පනත් කෙටුම්පත කථානායකවරයා විසින් සහතික කළ යුත්තේ ඒ පනත් කෙටුම්පත ඒ විශේෂ බහුතර ඡන්දයෙන් සම්මත වී ඇත්නම් පමණකි: එසේ තවදුරටත්, 83 වන ව්‍යවස්ථාව ප්‍රකාර පනත් කෙටුම්පත හෝ එහි යම් විධිවිධානයක් ජනමත විචාරණයක දී ජනතාව විසින් අනුමත කිරීම අවශ්‍ය වන අවස්ථාවක, ඒ පනත් කෙටුම්පත හෝ ඒ විධිවිධානය ජනතාව විසින් ජනමත විචාරණයක දී අනුමත කරනු ලබන තෙක් නීතිය බවට පත් නොවිය යුතු බව ද ඒ සහතිකයේ සඳහන් විය යුත්තේ ය.