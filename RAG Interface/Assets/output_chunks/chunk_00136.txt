විධායකය, ජන රජයේ ජනාධිපතිවරයා: (1) (අ) ජනාධිපතිවරයා මිය ගියහොත් එවිට ද; (ආ) කථානායකවරයා වෙත තමාගේ අත්සනින් යවනු ලබන ලිපියකින් ජනාධිපතිවරයා තම ධුරයෙන් අස් වුවහොත් එවිට ද; (ඇ) ජනාධිපතිවරයා ශ්‍රී ලංකාවේ පුරවැසියකුව සිටීම නතර වුවහොත් එවිට ද; (ඈ) ජනාධිපතිවරයා වශයෙන් තෝරා පත් කර ගනු ලැබූ තැනැත්තා ස්වකීය ධුර කාලය ආරම්භ වූ දින සිට 31[සති දෙකක්] ඇතුළත ධුරයේ කාර්ය භාර ගැනීම හිතාමතා ම පැහැර හැරියහොත් එවිට ද; (ඉ) මීළඟ අනුව්‍යවස්ථාවේ විධිවිධාන සලසා ඇති පරිදි ජනාධිපතිවරයා ධුරයෙන් ඉවත් කරනු ලැබුවහොත් එවිට ද; (ඊ) ජනාධිපතිවරයා තෝරා පත් කර ගැනීම නිෂ්ප්‍රභ බව ශ්‍රේෂ්ඨාධිකරණය විසින්, 130 වන ව්‍යවස්ථාවේ (අ) ඡේදය යටතේ ස්වකීය බලතල ක්‍රියාත්මක කිරීමෙහි ලා තීරණය කරනු ලැබුවහොත් හා වෙනත් යම්කිසි තැනැත්තකු ජනාධිපතිවරයා වශයෙන් යථා පරිදි තෝරා පත් කර ගන්නා ලදැයි තීරණය නොකළහොත් එවිට ද, ජනාධිපති ධුරය හිස් වන්නේ ය.