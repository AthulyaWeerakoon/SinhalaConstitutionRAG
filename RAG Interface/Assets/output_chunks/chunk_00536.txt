ඡන්ද බලය, ඡන්ද විමසීම් හා මැතිවරණ: යම් පනත් කෙටුම්පතක් නැතහොත් පනත් කෙටුම්පතක යම් විධිවිධානයක් ආණ්ඩුක්‍රම ව්‍යවස්ථාවට අනනුකූල දැයි යන යම් ප්‍රශ්නයක් පිළිබඳව තීරණයක් ගැනීමේ තනි හා අනන්‍ය අධිකරණ බලය ශ්‍රේෂ්ඨාධිකරණයට ඇත්තේ ය: එසේ වුව ද - (අ) ආණ්ඩුක්‍රම ව්‍යවස්ථාවේ යම්කිසි විධි විධානයක් සංශෝධනය කිරීම සඳහා වූ නැතහොත් ආණ්ඩුක්‍රම ව්‍යවස්ථාව පරිච්ඡින්න කොට ඒ වෙනුවට වෙනත් ආණ්ඩුක්‍රම ව්‍යවස්ථාවක් පැනවීම සඳහා වූ පනත් කෙටුම්පතක් ලෙස දීර්ඝ නාමයේ විස්තර කර ඇති පනත් කෙටුම්පතක් සම්බන්ධයෙන් වන විට 83 වන ව්‍යවස්ථාවෙහි විධි විධාන ප්‍රකාර ඒ පනත් කෙටුම්පත ජනතාව විසින් ජනමත විචාරණයක දී අනුමත කිරීම අවශ්‍ය වේ ද යන ප්‍රශ්නය පමණක් ශ්‍රේෂ්ඨාධිකරණය විසින් තීරණය කළ හැක්කේය.